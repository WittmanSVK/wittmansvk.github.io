---
layout: post
title: Prečo práve FIIT?
category: FIIT
tags: FIIT skola informatika
date: 2018-03-06
author: František Ďurana
description: Blog o výbere vysokej školy
---

V živote každého z nás čaká niekoľko dôležitých rozhodnutí a myslím, že výber vysokej školy je jedným z nich. Po ujasnení smeru kam ďalej, čo človeka baví a čomu by sa chcel v budúcnosti venovať nasleduje práve takéto rozhodovanie. Ako to bolo u mňa a prečo som si zvolil **FIIT**?

## Zostať študovať na Slovensku?

Vzhľadom na to, že som z Kysúc, mal som viacero možností, kde ísť študovať. Mnoho mojich spolužiakov, ktorých taktiež lákala informatika sa rozhodlo pre Českú republiku, ktorá je od nás veľmi dobre dostupná a vysoké školy tam dosahujú vysokú úroveň kvality a stavajú na tradíciách. Mne sa však viac páčila idea zostať u nás na Slovensku, a preto som možnosť štúdia v Čechách vylúčil hneď na začiatku. Najbližšia škola, ktorá ponúkala možnosti štúdia Informatiky je [Žilinská univerzita v Žiline](https://www.uniza.sk/), od ktorej som býval asi 30 km. Práve toto pôsobilo ako veľké plus, neskôr som si však uvedomil, že vzhľadom na moju blízku polohu bude problém získať internát a dochádzanie pri rozptýlenom vysokoškolskom rozvrhu nebolo najvhodnejšou stratégiou. Žilina je síce pomerne veľké mesto, príležitosti pre nájdenie lákavej práce vo svete informatiky však nie sú až také veľké. Zostali mi teda dve väčšie mestá, konkrétne Košice a Bratislava.

## Košice alebo Bratislava?

Košice ako metropola východného Slovenska ponúkajú študijný program Informatika na Fakulte elektrotechniky a informatiky na [Technickej univerzite v Košiciach](https://www.tuke.sk/wps/portal). Vzdialenosť od môjho bydliska je do oboch miest rovnaká, spoje a dostupnosť sú ale predsa len lepšie smerom na západ. A práve tento smer sa mi začal pozdávať čím ďalej tým viac.

## Bratislavské vysoké školy a informatika

Aj preto som sa po skúmaní a dlhom uvažovaní rozhodol, že Bratislava bude mojim číslom jeden. Tu sa javili tri možnosti, kde by som sa mohol angažovať a to Fakulta elektrotechniky a informatiky STU, [Fakulta informatiky a informačných technológií STU](https://www.fiit.stuba.sk/) a [Fakulta matematiky, fyziky a informatiky UK](https://fmph.uniba.sk/). Všetky tri vyzerali zaujímavo a všetky tri mali čo ponúknuť. Začal som preto zbierať referencie a sledovať názory ľudí, ktoré mali tieto školy už za sebou a vedeli na ne poskytnúť spätnú väzbu. Sledovanie oficiálnych stránok školy bol teda len začiatok. Ujasnil som si, že by som sa v budúcnosti chcel venovať hlavne softvéru a programovaniu, napriek tomu, že informatika na strednej škole nebola práve najväčšou výhrou. Dozvedel som sa na nej totiž viac z ostatných vedných smerov ako z informatiky.

Ale poďme späť k informatike v Bratislave. [Aplikovaná informatika na FEI](https://www.fei.stuba.sk/sk/aktuality-a-informacie/doktorandske-studium/autoreferaty-dizertacnych-prac/aplikovana-informatika.html?page_id=3973) pôsobila dojmom, že bude sústredená na nízkoúrovňové programovanie a hardvérovú časť sveta informatiky. To nie je to, čo som hľadal. A podobný dojem som mal aj z "matfyzu". Navyše vo všetkých týchto fakultách bola informatika spojená s ďalšími smermi, len FIIT znela ako samostatná fakulta, ktorá sa venuje len informatike. Tak som teda poslal žiadosti a počas čakania na výsledky prijímacieho konania som sa rozhodol navštíviť fakulty počas ich dni otvorených dverí. Musím uznať, že najviac sa mi páčilo práve na FIIT. Úplne nová budova školy pôsobila moderne vo všetkých ohľadoch a odzrkadľovala rýchlo sa vyvíjajúci trend vo svete informačných technológií. Na dni otvorených dverí som videl mnoho projektov aj veľkých mien vo svete informatiky. Súčasťou programu bola aj tombola, v ktorej bolo možné vyhrať tri sladké ceny. No a práve tá tretia sa ušla mne.

![Budova školy](https://ipravda.sk/res/2012/06/26/thumbs/budova-fiit-stu-v-bratislave-clanokW.jpg)

Voľba bola teda jasná a vzhľadom na to, že som vďaka dobrým výsledok nemusel ani podstupovať prijímacie skúšky, vybral som si FIIT plný očakávaní. Kamaráti spomínali vysokoškolský život, slobodu na internáte, zaujímavé projekty a zadania, školu až v poobedňajších hodinách bez ranného vstávania, možnosť nechodiť na prednášky, párty a ďalšie benefity, ktorých som sa už nemohol dočkať. A najviac sa mi páčilo predstava, že už nebudem musieť tráviť čas pri mnohých, pre mňa zbytočných predmetoch, ktoré sme na gymnáziu mali. No a v septembri sa to celé začalo... :smile:
