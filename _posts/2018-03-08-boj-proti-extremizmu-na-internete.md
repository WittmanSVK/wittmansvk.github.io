---
layout: post
title: "Boj proti extrémizmu na internete"
category: internet
tags: internet extremizmus
date: 2018-03-08
author: František Ďurana
description: Článok o metódach boja proti extremizmu na Slovensku
---


Extrémizmus sa na internete za posledné obdobie rapídne rozšíril. Preto vznikajú
stále nové spôsoby ako proti nemu bojovať. A to na národnej aj medzinárodnej úrovni.
Boj proti extrémizmu na Slovensku:

## Ministerstvo vnútra SR

Boj proti extrémizmu zabezpečuje odbor extrémizmu a diváckeho násilia úradu kriminálnej
polície [2]. Dôležitú úlohu pritom zohráva medzinárodná spolupráca, ktorej hlavným cieľom
je výmena informácií medzi jednotlivými krajinami.

## Ministerstvo školstva, vedy, výskumu a športu SR

Tento rezort sa podieľal na činnostiach, ktoré majú eliminovať rasovo motivované činnosti a
extrémizmus. Školská inšpekcia uskutočnila sledovanie výchovno-vzdelávacích postupov a
zariadení a hľadala možný výskyt zdrojov extrémistickej ideológie [1].

## Ministerstvo kultúry SR

Boj s extrémizmom zabezpečuje oddelenie odhaľovania a dokumentovania trestnej činnosti
analýz a prevencie kriminality, ktoré kontroluje priebeh skráteného vyšetrovania pri
prečinoch extrémizmu [1]. Zaoberá sa aj prevenciou, pod ktorú spadá osvetová činnosť,
prednášky, programy a podobne.

## Úrad vlády SR

Pravidelne pripravuje „Akčný plán predchádzania všetkým formám diskriminácie, rasizmu,
xenofóbie a ostatným prejavom intolerancie“ [3]. Ten sa zaoberá príčinami vzniku
extrémizmu a jednotlivými úlohami s cieľom prevencie jeho rozširovania.

## Generálna prokuratúra SR

Generálna prokuratúra rieši najmä trestnú činnosť s problematikou extrémizmu. Sleduje
súdne konania na jednotlivých prokuratúrach, čím dochádza k určitej špecializácii [1].
Dôležitý prvok predstavuje účasť prokurátorov na seminároch a školeniach, ktoré sú
zamerané na problematiku dodržiavania ľudských práv a predchádzania ich porušovania.

## Slovenská informačná služba

Zohráva dôležitú úlohu najmä prostredníctvom spravodajskej činnosti zameranej na
získavanie a vyhodnocovanie informácií o všetkých zložkách extrémistických skupín.
Zameriava sa aj na lokalizovanie možných bezpečnostných hrozieb, ktoré sú spojené s
extrémizmom na Slovensku a v zahraničí [1].

Pre boj s extrémizmom je podstatná aj spolupráca so samosprávou, vzdelávacími
inštitúciami a organizáciami, ktoré podnecujú verejné diskusie či odborné semináre. Možnú
pomoc predstavujú aj medzinárodné organizácie zaoberajúce sa elimináciou extrémizmu.
Ciele sú najmä doplnenie základných princípov a zvyšovanie informovanosti verejnosti v
otázkach extrémizmu a jeho prejavov na internete.

## Policajný zbor Slovenskej republiky

PZ disponuje aplikáciou od spoločnosti Altamira Softworks, s. r. o, ktorá umožňuje
monitorovať, odhaliť, zaznamenať a spracovať prípady extrémizmu v internetovom prostredí.
Dôležitým prvkom pre zvýšenie efektivity tejto činnosti sú skúsenosti s použitím podobnej
aplikácie v inej krajine EÚ a to v Nemecku. [4] Tam ich využíva spolková kriminálna polícia. Pri
efektívnom používaní podobných aplikácií zohráva významnú úlohu podpora spolupráce polície
s poskytovateľmi internetu.
Podstatný prvok pre riešenie problémov na internete predstavuje technické vybavenie
pracovísk, ktoré sa bojom proti extrémizmu zaoberajú.

## Zdroje:
[1] [Online]. Available: <http://www.minv.sk/?VRAX&subor=225999>

[2] „Extrémizmus,“ [Online]. Available: <http://www.minv.sk/?extremizmus>

[3] [Online]. Available: <http://archiv.vlada.gov.sk/ludskeprava/24942/akcny-planpredchadzania-vsetkym-formam-diskriminacie-rasizmu-xenofobie-antisemitizmu-aostatnym-prejavom-intolerancie.html>

[4] [Online]. Available:
<http://www.teraz.sk/slovensko/policia-extremizmus-internet-aplikacia/193314-clanok.html>
